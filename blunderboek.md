# Blunderboek Antwerpse Mobiliteit

## Mobiliteitsplan 2013-2018
Kort na het aantreden van het nieuwe bestuur presenteert de stad Antwerpen haar mobiliteitsplan. Het wordt bijzonder negatief onthaald. Het plan zelf is ondertussen niet meer terug te vinden. Vele pijnpunten zijn achteraf ook echte problemen geworden.


* [De Redactie: Mobiliteitsplan van N-VA in Antwerpen is onbegrijpelijk](http://deredactie.be/cm/vrtnieuws/regio/antwerpen/1.1952225)
* [Netwerk Duurzame Mobiliteit: Antwerpen verloochent het STOP-principe](https://www.duurzame-mobiliteit.be/pers/antwerpen-verloochent-het-stop-principe)
* [GvA: Experts kraken Antwerps mobiliteitsplan](http://www.gva.be/cnt/aid1571327/experts-kraken-antwerps-mobiliteitsplan)
* [GvA: Antwerpen zet rond mobiliteit stap terug naar 20ste eeuw](http://www.gva.be/cnt/aid1571352/antwerpen-zet-rond-mobiliteit-stap-terug-naar-20ste-eeuw-2)
* [GvA: Nieuw mobiliteitsplan vlotter verkeer in stad](http://www.gva.be/cnt/aid1571060/nieuw-mobiliteitsplan-vlotter-verkeer-in-stad)
* [Knack: Antwerpenaren plannen actie tegen mobiliteitsplan stadsbestuur](https://www.knack.be/nieuws/belgie/antwerpenaren-plannen-actie-tegen-mobiliteitsplan-stadsbestuur/article-normal-140725.html)
* [HLN: CD&V en N-VA in de clinch over Antwerps mobiliteitsplan](https://www.hln.be/nieuws/binnenland/cd-v-en-n-va-in-de-clinch-over-antwerps-mobiliteitsplan~a96d3d38/)
* [HLN: Stad Antwerpen wil voorrangspositie zwakke weggebruikers schrappen](https://www.hln.be/nieuws/binnenland/stad-antwerpen-wil-voorrangspositie-zwakke-weggebruikers-schrappen~a77924b4/)

## Geschrapte heraanleg Generaal Lemanstraat
In januari 2013 wordt de geplande heraanleg van de Generaal Lemanstraat gewoon geschrapt. Deze heraanleg was in maart 2012 aangekondigd en omvatte onder andere verbeterde (verbrede) voetpaden en de toevoeging van twee verhoogde fietspaden van 1,75m. De door de Vlaamse overheid hiervoor voorziene 815.000 € worden eenvoudigweg afgewezen.


In september 2015 voeren de lokale bewoners nog actie tegen deze beslissing.


* [GvA: Heraanleg Generaal Lemanstraat geschrapt](http://www.gva.be/cnt/aid1320022/heraanleg-generaal-lemanstraat-geschrapt)
* [ATV: Actie tegen geschrapt fietspad in Generaal Lemanstraat](https://atv.be/nieuws/actie-tegen-geschrapt-fietspad-in-generaal-lemanstraat)

## Overheveling bevoegdheid aanvullende verkeersreglementen

In januari 2013 wordt beslist om de bevoegdheid over het aanmaken van aanvullende verkeersreglementen over te hevelen van de districtsraden (advies) en de gemeenteraad naar het stadscollege. Dit gaat onder andere over rijrichtingen, snelheidsbeperkingen, het plaatsen van verkeersborden, het aangeven van parkeerplaatsen voor mindervaliden.


Daarmee wordt een belangrijk deel van de besluitvorming rond (veilig) verkeer onttrokken aan enige democratische controle. 


De gevolgen van dit soort beslissingen worden hierdoor 100% de verantwoordelijkheid van het schepencollege.


* [Radio Centraal: Aanvullende Verkeersreglementen](http://redactie.radiocentraal.org/2013/130202_AanvullendeVerkeersreglementen.pdf)

## STOP-principe wordt afgevoerd
Het STOP-principe wordt gebruikt bij slimme inplanning van mobiliteitsbeleid, waarbij de prioriteit eerst naar Stappen, dan Trappen (fiets), vervolgens Openbaar vervoer en dan pas naar Personenwagens gaat. Het is een Europese leidraad; in het Vlaamse mobiliteitsbeleid is het een principe. 


Het huidige stadsbestuur schuift dit principe in april 2014 aan de kant. Nochtans stipuleert het Vlaamse mobiliteitsdecreet dat de gemeenten ‘bij het voorbereiden, het vaststellen, het uitvoeren, het volgen en het evalueren van het mobiliteitsbeleid’ rekening moeten houden met het STOP-principe.

* [Wikipedia: STOP-principe](https://nl.wikipedia.org/wiki/STOP-principe)
* [Netwerk Duurzame Mobiliteit: Antwerpen verloochent het STOP-principe](https://www.duurzame-mobiliteit.be/pers/antwerpen-verloochent-het-stop-principe)

## Aanpassing in bouwcode m.b.t. verplichte parkeerplaatsen
Ook in april 2014 wordt de bouwcode aangepast met het zogenaamde “POET” principe (“Parkeren Op Eigen Terrein”). Hiermee dwingt de stad bouwpromotoren om op grote schaal parkeerplaatsen te incorporeren in hun bouwprojecten. In 2017 wordt deze norm nog eens aangescherpt, met onder andere een vermindering van de minimum gevelbreedte waarvoor een parkeerplaats verplicht is.


De maatregel gaat regelrecht in tegen het principe van de “modal shift”, waarbij er een sterke reductie van het aantal personenwagens als doel wordt gesteld. Een principe dat algemeen wordt aangenomen als noodzakelijk om de stad leefbaar te maken én dat als strategie werd overeengekomen binnen het Toekomstverbond. 


De maatregel krijgt onder andere van de gemeentelijke commissie ruimtelijke ordening (gecoro) herhaaldelijk een zeer negatief advies. Dit ontegensprekelijk negatieve advies wordt in het tweede Gemeenteraadsbesluit bovendien omgetoverd tot “gunstig met voorwaarden”. Intussen loopt een klacht tegen deze gang van zaken.


* [Apache: Antwerps college tovert negatief advies over parkeerbeleid om tot positief](https://www.apache.be/2017/10/05/antwerps-college-tovert-negatief-advies-over-parkeerbeleid-om-tot-positief/)
* [Gecoro: advies rond de herziening van de ‘Bouwcode’](https://assets.antwerpen.be/srv/assets/api/download/d98aaa27-1633-4124-bcc0-be52179d5708/20170614_advies_GECORO_Bouwcode_herziening_def.pdf )

## Foutieve verkeerscampagne

In september 2015 pakt de stad uit met een verkeerscampagne die ogenschijnlijk gericht is op het responsabiliseren van kwetsbare weggebruikers (fietsers en voetgangers). De campagne is onderbouwd met “top-oorzaken” omtrent de oorzaken van ongevallen die niet stroken met de waarheid. Dat blijkt letterlijk uit het onderliggend verkeersongevallen-rapport van de verkeerspolitie. Het aandeel van de auto in verkeersongevallen blijkt vele malen groter dan dat van fietsers en voetgangers, i.t.t. wat de campagne beweert. Ook het vermeende conflict tussen fietsers en voetgangers blijkt zeer fel te zijn overdreven.


De Fietsersbond overhandigt vervolgens samen met Critical Mass Antwerpen en de Voetgangersbeweging vzw het “Manifesto van de actieve en sociale weggebruiker” aan de stad. Hierop komt geen antwoord. Op 22 september ziet het college echter in dat de campagne onhoudbaar is en wordt ze offline gehaald.

* [De Morgen: Antwerpen haalt cijfers nieuwe verkeerscampagne offline](https://www.demorgen.be/binnenland/antwerpen-haalt-cijfers-nieuwe-verkeerscampagne-offline-dit-was-fout-bc0c0437/)
* [Groen Antwerpen: Analyse verkeersongevallen](https://groenantwerpen.be/sites/groenantwerpen.be/files/bijlagen/1_0_Analyse_verkeersongevallen_campagne.pdf)

Manifest:
(zie bijlagen)

## Slecht voorbereide “Knip van de Leien”

Begin juni 2017 worden de Leien ter hoogte van de Rooseveltplaats “geknipt”. De ingreep blijkt bijzonder slecht voorbereid. Er moeten van de ene op de andere dag 3 op 10 wagens uit het verkeer verdwijnen om de verkeerschaos te kunnen dempen. Na de knip blijkt dat de verkeerslichtenregeling niet voldoende aangepast is. De website “Slim naar Antwerpen” werkt niet naar behoren. Bovendien kondigt De Lijn quasi gelijktijdig een vermindering van de dienstregeling aan (naar aanleiding van de vakantieperiode). Daaruit blijkt dat er geen doeltreffend overleg bestaat tussen de stad Antwerpen en de vervoersmaatschappij De Lijn, nochtans een cruciale partner bij een dergelijke actie. Ook het tijdelijke “fietspad” langs de Frankrijklei blijkt een haastig bij elkaar gegooid rommeltje, met verschillende gevaarlijke elementen.


* [De Redactie: Verkeerschaos in Antwerpen: "3 op de 10 wagens moeten uit het verkeer"](https://deredactie.be/cm/vrtnieuws/regio/antwerpen/1.2997387)
* [De Redactie: Mobiliteitsexpert: "Stel knip op Antwerpse leien met een maand uit"](https://deredactie.be/cm/vrtnieuws/regio/antwerpen/1.2984299)
* [GvA: Knip Leien: extra maatregelen op Linkeroever om doorstroming te verbeteren](http://www.gva.be/cnt/dmf20170614_02925283/knip-leien-extra-maatregelen-op-linkeroever-om-doorstroming-te-verbeteren)
* [VRT: 15 keer niet met de auto naar het werk? Goed voor 25 euro](https://www.vrt.be/vrtnws/nl/2017/09/18/15-keer-niet-met-de-auto-naar-het-werk--goed-voor-25-euro-/)
* [Ademloos: Fietspad Frankrijklei getest: net niet gebuisd 5/10](http://www.ademloos.be/nieuws/fietspad-frankrijklei-getest-net-niet-gebuisd-510 )


## Onveilige Waaslandtunnel tijdens knip

Van bij de aanvang van de knip van de Leien wordt het verkeer naar de Italiëlei gedoseerd om te garanderen dat het openbaar vervoer in de binnenstad, waar de bussen en trams gemengd met het autoverkeer rijden, zonder vertraging kan blijven rijden. Op advies van de verkeerspolitie mag er geen structurele file in de Waaslandtunnel staan om twee redenen: de verluchting in de tunnel is ontoereikend om mensen regelmatig lange tijd in de tunnel te laten stilstaan en de hulpdiensten kunnen moeilijk door de tunnel wanneer er file staat.


De dosering vanaf Linkeroever wordt daarom niet alleen aan de Tunnelplaats, maar ook net voor de inrit van de tunnel, op het kruispunt Charles De Costerlaan met Halewijnlaan, ingesteld. Op de Charles De Costerlaan wordt één rijstrook afgezet en de lichtenregeling aangepast om de instroom van verkeer in de tunnel te beperken.


Tegen het advies van de verkeerspolitie en de betrokken verkeersexperts, en zonder de politie, de aannemer of andere instanties te informeren laat de stad Antwerpen de signalisatie op de Charles De Costerlaan wegnemen. Zo kan er toch meer verkeer de Waaslandtunnel in en staan er wel structurele files in de tunnel. Deze ingreep levert geen reistijdwinst voor automobilisten op, omdat de verkeerslichten op de Tunnelplaats exact evenveel verkeer kunnen verwerken als de verkeerslichten op Linkeroever. De file blijft dus even lang. Het enige werkelijke effect is dat de file is verplaatst van de Charles De Costerlaan naar de Waaslandtunnel en dat er zo een potentieel gevaarlijke situatie ontstaat vanwege luchtkwaliteit voor de bestuurders en hulpdiensten die niet kunnen passeren.


De signalisatie wordt teruggeplaatst. Zodra dat gebeurd is, eist het kabinet mobiliteit dat de lichtenregeling op Linkeroever alsnog aangepast wordt zodat er meer verkeer de tunnel in kan rijden. Dit is uiteraard nog steeds uitdrukkelijk tegen het veiligheidsadvies van de verkeerspolitie en tegen het advies van de stedelijke en externe verkeersexperts in. Uiteindelijk is er een interventie van het kabinet van de burgemeester om de gevaarlijke aanpassing van de lichtenregeling tegen te houden.
Fietspad Quellinstraat tijdens de knip
Tijdens de voorbereiding van de knip is voorgesteld om in de Quellinstraat in beide richtingen een fietspad in te richten om zo een vlotte, veilige fietsverbinding tussen het fietspad in de Rubenslei (naast het stadspark) en het groene fietspad in de Van Ertbornstraat te voorzien. De school in die straat is daar absoluut vragende partij voor.
Om dat fietspad te realiseren zou de parkeerstrook aan de oostelijke zijde van de Quellinstraat moeten verdwijnen. De parkeerstrook blijkt te belangrijk om te vervangen met een (veiliger) fietspad. Het voorstel wordt dus afgewezen.
Tergend trage aanpak zwarte punten
Het probleem van de “zwarte punten” in het Antwerpse wegennet is reeds jaren bekend. Dit zijn (kruis)punten waar onredelijk veel ongevallen met letsel voorkomen. Onder andere in juli 2015 en september 2016 worden deze lijsten ter sprake gebracht in de Gemeenteraad. Van de 132 punten die Antwerpen zelf beheert, zijn er echter slechts drie conflictvrij gemaakt. Van de 177 kruispunten die door AWV beheerd worden, is het aantal conflictvrije niet bekend. Over heel Vlaanderen zijn slechts 10% van de kruispunten conflictvrij. Het zwartste punt in Antwerpen is dat aan de Franklin Rooseveltplaats. Dat zou pas in 2019 opgelost worden.


Bij het instellen van verkeerslichten en het heraanleggen van verkeersinfrastructuur blijkt keer op keer doorstroming van de auto als belangrijkste criterium te worden aangehouden. In het computermodel van de zogenaamde “supercomputer” worden fietsers en voetgangers in eerste instantie niet eens opgenomen. De supercomputer werd overigens aangekondigd voor 2017, maar zou nu pas ten vroegste in 2021 in gebruik worden genomen in Antwerpen.


Zwarte punten 2014-2015:

* [Kaart van zwarte punten ](https://www.google.be/maps/@51.1942194,4.3822213,13z/data=!4m2!6m1!1szSGm1C0s-_as.kuDxGesqm8XY )
* [HLN: Opkuis zwartste punt pas klaar in 2019](https://www.hln.be/regio/antwerpen/opkuis-zwartste-punt-pas-klaar-in-2019~a158f1b5/ )
* [Nieuwsblad: Geen goed jaar voor het Antwerpse verkeer](http://www.nieuwsblad.be/cnt/dmf20140911_01263963 )


* [De Standaard: Groen licht, maar veilig oversteken zit er niet in](http://www.standaard.be/cnt/dmf20171017_03138051 )
* [GvA: Supercomputer voor verkeerslichten nog niet voor morgen](http://www.gva.be/cnt/dmf20151106_01957628/supercomputer-voor-verkeerslichten-nog-niet-voor-morgen )

## Stagnerende (fiets)ongevalcijfers

De provincie Antwerpen is erin geslaagd om in 2016 koploper te worden voor alle metrieken wat betreft fietsongevallen met zwaar letsel (“doden 30 dagen”, zwaargewonden). Bovendien stagneren veel van deze cijfers sinds 2009. Voor het aantal dodelijk gewonden bij fietsers is er zelfs een stijging sinds 2011. Ook het totaal aantal verkeersongevallen stagneert sinds 2011 volledig en stijgt zelfs opnieuw in 2016.


In de stad Antwerpen zijn het voorbije jaar tot nu toe minstens 4 dodelijke slachtoffers gevallen bij verkeersongevallen. In bijvoorbeeld de stad Gent is dat cijfer tot nul herleid, mede dankzij een doorgedreven beleid dat consequent verkeersveiligheid voorop stelt.


* [Overheidsdienst statistiek](https://bestat.economie.fgov.be/)


* [GvA: Meeste fietsslachtoffers in provincie Antwerpen: bekijk de cijfers van uw gemeente](http://www.gva.be/cnt/dmf20171016_03135381/meeste-fietsslachtoffers-in-provincie-antwerpen-bekijk-de-cijfers-van-uw-gemeente)
* [Politie Antwerpen: Verkeersveiligheidsplan](https://www.politieantwerpen.be/sites/default/files/documenten/jaarboeken/Verkeersveiligheidsplan%20evaluatie%202016.pdf )

## Geknoei met Schelde-oeververbindingen

Door de algemene toename van fietsverkeer en de eeuwige files op de Antwerpse ring, verhoogt de voorbije jaren het aantal fietsers dat de Schelde kruist enorm. Op die evolutie wordt niet voldoende geanticipeerd. Vooral het verouderde materiaal in de twee Scheldekruisende tunnels voor fietsers komt daardoor in beeld. In 2010 worden de liften bij de voetgangerstunnel gerenoveerd, met relatief weinig succes.


In 2016 zijn de liften en de roltrappen van de voetgangerstunnel met de regelmaat van de klok stuk. Deze tunnel is ondertussen ook zo goed als verzadigd. Tot overmaat van ramp falen soms de liften in beide tunnels gelijktijdig waardoor de Schelde kruisen met de fiets quasi onmogelijk wordt.


In juni 2017 worden uiteindelijk nieuwe liften in gebruik genomen in de Kennedyfietstunnel, nadat de liften maanden buiten gebruik waren. Ook de nieuwe lichten werken de eerste dagen niet naar behoren.


Het “proefproject” met een fietstransportband in diezelfde tunnel wordt begin 2017 ingevoerd. In september wordt het alweer afgevoerd. Reden? Te weinig gebruikt en te duur.


Vanaf juli 2017 wordt een veerdienst ingezet en de waterbus richting Hemiksem. In de praktijk blijkt de communicatie vooral toeristen aan te trekken. Een positieve bijdrage aan het onderliggende mobiliteitsprobleem levert dit voorlopig niet.


* [GvA: Fietsersliften geven de geest, ook lift Parkbrug defect](http://www.gva.be/cnt/dmf20160721_02394192/fietsersliften-geven-de-geest-ook-lift-parkbrug-defect )
* [GvA: Fietsers en voetgangers dupe van defecten aan liften van voetgangers- én fietserstunnel](http://www.gva.be/cnt/dmf20160824_02437242/fietsers-en-voetgangers-dupe-van-defecten-aan-liften-van-voetgangers-en-fietserstunnel )
* [GvA: Fietstransportband in fietserstunnel wordt alweer afgevoerd](http://www.gva.be/cnt/dmf20170928_03100596/fietstransportband-in-fietserstunnel-wordt-alweer-afgevoerd )

## Prestigieuze Parkbrug werkt niet naar behoren

Van in het begin zijn er problemen met het bereiken van de Parkbrug aan de westkant. In het ontwerp staan enkel een lift voor maximum zes fietsers en een steile trap met fietsgleuf. Beide zijn afhankelijk van techniek om naar behoren te werken. Die techniek laat het afweten. Ook hebben beide toegangen hun beperking qua capaciteit. 


Na heel wat kinderziekten en ferme kritiek volgt uiteindelijk toch de beslissing van het stadsbestuur om een spiraalvormige aanloop te bouwen. Hoewel er op de locatie voldoende plaats is om een mooie aanloop te bouwen vanop de plek waar fietsers naar boven kunnen fietsen, werd die initieel niet voorzien. “De Parkbrug was eigenlijk niet bedoeld als een specifieke fietsersbrug”, is de commentaar vanuit het beleid. De Parkbrug is gelegen naast de Plantin Hogeschool waar dagelijks honderden studenten colleges volgen.  
 
* [GvA: Parkbrug wordt dan toch aangepast met helling](http://www.gva.be/cnt/dmf20170226_02751462/parkbrug-wordt-dan-toch-aangepast-met-helling)
* [HLN: Parkbrug krijgt dan toch fietshelling aan kant van het Eilandje](https://www.hln.be/regio/antwerpen/parkbrug-krijgt-dan-toch-fietshelling-aan-kant-van-het-eilandje~a54177cb/ )

## Terugschroeven rol verkeerspolitie

De verkeerspolitie hoeft sinds kort geen advies meer te geven bij het uittekenen van de herinrichting van straten en pleinen.

Bij een recent ongeval in Antwerpen, blijkt wat daarvan de gevolgen kunnen zijn. "Het is inderdaad onhandig geweest om bij de opmaak van het kruispunt geen rekening te houden met fietsers en voetgangers” is de reactie vanuit de stad.

* [Knack: 'Waar wacht Antwerpen nog op om de veiligheid van zijn voetgangers en fietsers te garanderen?'](http://www.knack.be/nieuws/belgie/waar-wacht-antwerpen-nog-op-om-de-veiligheid-van-zijn-voetgangers-en-fietsers-te-garanderen/article-opinion-912043.html)

## Tekort aan fietsenstallingen

Ook dit is een oud probleem. Onder andere in 2014 wordt dit nogmaals aangekaart. In tegenstelling tot de voortdurende inzet om meer autoparkeerplaatsen te voorzien voor auto’s, kan er geen plaats gevonden worden voor meer en betere fietsparkeerplaatsen.


Bovendien weet de stad Antwerpen op dit moment niet precies waar er zich momenteel fietsparkeerinfrastructuur bevindt (beugels en dergelijke).

* [GvA: Tekort aan fietsparkeerplaatsen in de stad](http://www.gva.be/cnt/aid1610293/tekort-aan-fietsparkeerplaatsen-in-stad)

## Fietsdiefstallen

Fietsdiefstallen komen zeer vaak voor in de stad Antwerpen. Dit is een enorm probleem, onder andere omdat uit studies blijkt dat een stad bij elke 4de gestolen fiets één fietser verliest. Dat wil zeggen dat er per 4 gestolen fietsen één persoon stopt met fietsen.


Uit een bevraging blijkt dat bijna 20% van de fietsdiefstallen plaatsvindt in de “bewaakte” fietsstallingen aan Centraal Station en Berchem Station. Aan deze fietsdiefstallen wordt systematisch geen prioriteit gegeven in het beleid. Zelfs wanneer er ontegensprekelijk videomateriaal bestaat van de fietsdiefstal, kan men dit als slachtoffer niet bekomen. Ook het voorstel om met lokfietsen te werken, zoals in Mechelen en Willebroek, wordt regelmatig verworpen.

* [GvA: Antwerpen denkt nog niet aan zendertjes in fietsen](http://www.gva.be/cnt/dmf20161213_02623888/antwerpen-denkt-nog-niet-aan-zendertjes-in-fietsen )
* [Antwerpenize: Pik me Danny ](http://antwerpenize.be/post/166115700417/pik-me-danny )

## Chaos rond bevoegdheid

Een algemene problematiek bestaat rond de bevoegdheid over de weginfrastructuur. Verschillende wegen in de stad Antwerpen vallen rechtstreeks onder de bevoegdheid van de stad Antwerpen (en voor bepaalde aspecten zelfs enkel onder het college). Voor andere is dan weer het gewest bevoegd. In sommige gevallen vergist het bestuur zich zelfs van bevoegde instantie. Zo moest bijvoorbeeld de heraanleg van de Charlottalei wellicht gewestelijk zijn verlopen.


Ook bij het aanleggen van fietspaden komt de problematiek van bevoegdheden regelmatig in beeld. Zo zijn zeer succesvolle fietsostrades de bevoegdheid van de provincie, maar treden er regelmatig conflicten op qua visie op de punten waar deze fietsostrades in het stedelijk weefsel terechtkomen. Op de fietsostrade langs de Mercatorstraat, Simonsstraat en Pelikaanstraat is dit bijvoorbeeld zeer goed te merken aan de infrastructuurkeuzes (verkeerslichten, etc).
Tram naar Ekeren: op de lange baan geschoven
Een voor de hand liggende oplossing om de verkeersdrukte richting het noorden van Antwerpen te verlichten, is een verlenging van de tramlijnen tot in Ekeren. Dit was ook lange tijd het plan. Aanvankelijk zouden de werken in 2007 aanvangen en klaar moeten zijn tegen 2012. Deze dringende verkeerskundige ingreep wordt echter systematisch op politiek niveau tegengehouden, met enorme drukte en verkeersonveiligheid op onder andere de Noorderlaan tot gevolg.

* [Wikipedia: Tramlijn Ekeren](https://nl.wikipedia.org/wiki/Tramlijn_Ekeren )

## Premetrostation Drink: laat op zich wachten/komt er niet

Een oplossing om het verkeer door de Turnhoutsebaan te verlichten, ligt voor het grijpen. Het premetrostation Drink dat oorspronkelijk bedoeld was voor trams die nu bovengronds rijden, kan in gebruik genomen worden. Uit een bevraging bij de bewoners blijkt dat daarvoor een stevig draagvlak is. Toch laat het stadsbestuur deze kans liggen. 
 
* [GvA: 79% van ondervraagden wil premetrostation Drink open](http://www.gva.be/cnt/dmf20170928_03102095/79-procent-van-ondervraagden-wil-premetrostation-drink-open )
* [Wikipedia: premetrostation Drink](https://nl.wikipedia.org/wiki/Drink_(premetrostation) )

## Wetgeving niet gehandhaafd
### Zone 30

Enorme delen van de stad Antwerpen zijn omgevormd tot zone 30. Lagere snelheden hebben een enorm grote impact op de ernst van ongevallen. De voorbije jaren ondernam de stad Antwerpen echter geen enkele poging om de zone 30 regeling daadwerkelijk te handhaven. Een dergelijke regeling zonder verdere aanpassingen aan de omgeving is volgens mobiliteitsexperten bovendien slechts ‘windowdressing’, het verandert m.a.w. niet afdoende het gedrag van automobilisten.


* [HLN: Bijna heel Antwerpen zone 30 tegen 2018](https://www.hln.be/nieuws/binnenland/bijna-heel-antwerpen-zone-30-tegen-2018~aee1601d/ )

### Afstand auto-fiets (art. 40ter)

In de wegcode staat deze duidelijke passage:
“* [De bestuurder van een auto of van een motorfiets] moet een zijdelingse afstand van ten minste één meter laten tussen zijn voertuig en de fietser of bestuurder van een tweewielige bromfiets.”


Het is een verkeersregel die zelden of nooit gehandhaafd wordt. Nochtans komen aanrijdingen tussen fietsers en te dicht naderende automobilisten vaak voor. Uit de ongevalcijfers van de verkeerspolitie blijkt het zelfs dubbel zo vaak voor te komen dan dodehoekongevallen. Het komt ook 26 keer vaker voor dan een ongeval veroorzaakt door een fietser op het voetpad, een inbreuk die wél gehandhaafd wordt. 


* [De Wegcode](https://wegcode.be/wetteksten/secties/kb/wegcode/213-art40ter )

## Rommelige infrastructuur

Er is een waslijst aan rommelige infrastructuurmaatregelen. 

* Het voorstel om fietsers te weren van de Turnhoutsebaan en hen een parallelweg aan te bieden. Er zijn dagelijks enorm veel mensen die de Turnhoutsebaan als vertrekplaats of bestemming hebben en de kwaliteit/bruikbaarheid van de aard van d “parallelweg” is algemeen erg discutabel. Er kwam dan ook stevig protest op.
* Het kruispunt Brouwersvliet - Rijnkaai is net nieuw aangelegd, inclusief  een gevaarlijk voetgangers-tram conflict. [GvA: Probleem met lichten opgelost of niet?](http://www.gva.be/cnt/dmf20171019_03140960/probleem-met-lichten-aan-brouwersvliet-opgelost-of-toch-niet)
* Bij de heraanleg van de Herentalsebaan was er het voorstel om er een shared space omgeving van te maken, aangenaam voor iedereen. Het district ondersteunt het voorstel; de stad fluit terug. Resultaat:  Het doorgaand autoverkeer in twee richtingen blijft behouden, de parkeerplaatsen blijven over de ganse lengte van de straat, de tramhaltes worden niet geschrankt, de kruispunten zijn niet conflictvrij.
* Te smalle fietspaden bij de heraanleg van straten o.a. aan Kattendijkdok - Oostkaai en Charlottalei. De stad volgt hierbij vaak de absolute minimumnorm, terwijl het toegenomen aantal fietsers en de gewijzigde aard van de fietsers (bakfietsen, electrische fietsen) maakt dat deze norm eigenlijk al achterhaald is.
* De Bisschoppenhoflaan wordt dan toch geen ‘zone 50’, maar blijft zone 70, ook weer ondanks heerhaaldelijke vraag naar een verbeterde veiligheidssituatie.
[HLN: Geen zone 50 voor Bisschoppenhoflaan](https://www.hln.be/regio/deurne/geen-zone-50-voor-bisschoppenhoflaan~a304b74a)

# Conclusies

Enkele conclusies die je kunt trekken uit dit Blunderboek:


1. De stad Antwerpen laat zeer regelmatig en doelbewust ingrepen liggen die de verkeersveiligheid van met name kwetsbare weggebruikers kunnen verbeteren. In vele gevallen gaat ze daarbij regelrecht in tegen het advies van de eigen en de onafhankelijke experten.
2. Bij het heraanleggen van infrastructuur komen telkens dezelfde soort problemen naar voren: laattijdige detectie/erkenning van problematieken, slechte voorbereiding, slechte communicatie met betrokken actoren, verkeerde prioritering inclusief het negeren van criteria zoals fiets- en voetgangersveiligheid, het negeren of argumentloos tegenspreken van adviezen, ad hoc oplossingen, enzovoort.
3. De optelsom van dit soort beleid heeft meetbare gevolgen. Beleidsdoelstellingen worden systematisch niet behaald: modal shift, vereiste (her)aanleg van verkeersinfrastructuur, luchtkwaliteit. Ongevallencijfers stagneren of verslechteren zelfs in sommige gevallen. Zelfs de doorstroming van personenwagens, nochtans een vaak aangehaalde motivatie, is er sterk op achteruit gegaan. Maar het meest dramatische gevolg van dit beleid is dat er voortdurend slachtoffers vallen in het Antwerpse verkeer, waarbij in schrikwekkend veel gevallen een beleidskeuze rechtstreeks kan aangeduid worden als oorzaak.

Opinies:

* [GvA: Het is eerst het belang van de auto en dan de rest](http://www.gva.be/cnt/dmf20171017_03137723/het-is-eerst-het-belang-van-de-auto-en-dan-de-rest)
* [De Standaard: ‘Gebrek aan realiteitszin’](http://www.standaard.be/cnt/dmf20170927_03099891)
